SIGURNOST RAČUNALNIH SUSTAVA, 2023/2024
PRVA LABORATORIJSKA VJEŽBA: SIMETRIČNA KRIPTOGRAFIJA

U sklopu prve laboratorijske vježbe bilo je potrebno dizajnirati i implementirati jednostavan i siguran prototip alata za pohranu zaporki, tzv. password manager.

Alat je trebalo izvesti koristeći simetričnu kriptografiju što znači da se prilikom enkripcije i dekripcije koristi jednak tajni ključ (secret key).
Za generiranje ključeva koristila sam PBKDF2 algoritam sa SHA-256 hash funkcijom za generiranje ključa iz master lozinke, koristeći pritom i nasumično generirani podatak tzv. salt, u svrhu povećanja sigurnosti.

Nadalje, za enkripciju i dekripciju koristim prethodno generiran tajni ključ te IV (inicijalizacijski vektor) generiran poput salta, metodom za generiranje slučajnih brojeva. Prilikom toga koristim AES (Advanced Encryption Standard) algoritam u GCM (Galios/Counter Mode) načinu rada.  

Prilikom inicijalizacije novog password managera stvara se tekstualna datoteka "tajna.txt" u koju se kao prvi redak zapisuje nasumično generiran podatak kriptiran navedenom master lozinkom.
Master lozinka se nigdje ne pohranjuje, a njena ispravnost se provjerava dekripcijom te prve linije. Sustav korisniku ne omogućuje provedbu bilo kakvih akcija ako unesena master lozinka ne odgovara onoj unesenoj prilikom inicijalizacije.

U datoteku "tajna.txt" zapisuju su enkodirani podaci redak po redak u obliku: salt + IV + kriptat (kriptat = domena + "šć" + lozinka ). Izraz "šć" je korišten kao delimiter odnosno pregrada po kojoj nakon dekripcije odvajam domenu od lozinke iz jednog izraza. 

U slučaju kada se pokuša inicijalizirati password manager dok postoji prethodni, sustav korisnika obavještava o postojanju password managera i daje mogućnost nastavljanja s postojećim ili stvaranje novog.
Stvaranjem novog password managera, briše se prethodna datoteka "tajna.txt" odnosno njen prethodni sadržaj. 

Sustav omogućava promjenu lozinke, tako što se prilikom unosa lozinke za postojeću domenu zamijeni cijeli redak u datoteci i spremi se nova lozinka.

Sustav obavještava korisnika sljedećom porukom: 
">>> master password incorrect or integrity check failed" u slučaju kada:
	- korisnik unese pogrešnu master lozinku,
	- redci u datoteci budu promijenjeni,
	- ne postoji spremljena lozinka za traženu domenu.

Program se pokreće pomoću python skripte script.py naredbom "python script.py" iz terminala.
